[[ch02_bitcoin_overview]]
== Come funziona Bitcoin

A differenza dei sistemi bancari e di pagamento tradizionali, Bitcoin non dipende da intermediari. Ogni utente può eseguire il software sul proprio computer e verificare in autonomia che il sistema funzioni correttamente, senza ricorrere a un'autorità centrale. In questo capitolo esamineremo Bitcoin in termini generali seguendo una transazione e vedendo come viene registrata sulla blockchain, il registro distribuito di tutte le operazioni. Nei capitoli successivi analizzeremo nel dettaglio transazioni, rete e mining.


=== Panoramica su Bitcoin

++++
<p class="fix_tracking">
Il sistema Bitcoin è formato da utenti con wallet che custodiscono chiavi, da transazioni che si diffondono nella rete e da miner che, tramite un calcolo competitivo, costruiscono la blockchain di consenso, ossia il registro ufficiale di tutte le transazioni.
</p>

<p class="fix_tracking2">
In questo capitolo seguiremo una transazione reale, simulando le interazioni tra diversi utenti che spostano fondi da un wallet a un altro. Per ogni fase useremo un blockchain explorer, ossia un'applicazione web che consente di cercare indirizzi, transazioni e blocchi e di esaminarne i collegamenti.
</p>
++++

Tra i blockchain explorer più popolari ci sono:
* https://blockstream.info[Blockstream Explorer]
* https://mempool.space[Mempool.Space]
* https://live.blockcypher.com[BlockCypher Explorer]

Ciascuno di questi strumenti offre una funzione di ricerca in cui inserire un indirizzo Bitcoin, un hash di transazione o un numero (o hash) di blocco per recuperare le informazioni corrispondenti dalla rete. Per ogni esempio di transazione o blocco forniremo un URL che consentirà di visualizzarlo e studiarlo nel dettaglio.

[[block-explorer-privacy]]
.Attenzione alla privacy quando usi i block explorer
[WARNING]
====
Cercare informazioni su un block explorer può rivelare al suo gestore che sei interessato a quei dati, permettendogli di collegarli al tuo indirizzo IP, ai dettagli del tuo browser, alle ricerche effettuate in passato o ad altre informazioni identificative. Se consulti le transazioni riportate in questo libro, l'operatore del block explorer potrebbe intuire che stai imparando qualcosa su Bitcoin, il che non dovrebbe essere un problema. Ma se controlli le tue transazioni personali, l'operatore potrebbe riuscire a dedurre quanti bitcoin hai ricevuto, speso e quanti ne possiedi in questo momento.

====

[[spending_bitcoin]]
=== Comprare da un negozio online
Alice, introdotta nel capitolo precedente, ha appena acquistato i suoi primi bitcoin. Nel capitolo <<getting_first_bitcoin>> ha incontrato l'amico Joe e ha scambiato contanti con bitcoin. Da allora ne ha comprati altri e ora è pronta alla sua prima spesa: acquistare l'accesso a un episodio premium di un podcast dal negozio online di Bob.

Il negozio online di Bob ha da poco attivato i pagamenti in bitcoin sul proprio sito. I prezzi sono indicati in dollari statunitensi, ma al momento del pagamento i clienti possono scegliere se pagare in dollari o in bitcoin.

Alice trova l'episodio che le interessa e va alla pagina di pagamento. Qui può scegliere di pagare in bitcoin oltre che con i metodi tradizionali. Il carrello mostra il prezzo in dollari e in bitcoin (BTC), calcolato sul cambio corrente.

Il sistema di pagamento genera automaticamente un codice QR con un _ordine di pagamento_ (<<invoice-QR>>).

////
TODO: Replace QR code with test-BTC address
////

[[invoice-QR]]
.Codice QR di un ordine di pagamento.
image::images/mbc3_0201.png["payment-request"]

Rispetto a un semplice codice QR con il solo indirizzo di destinazione, questo ordine di pagamento è un URI codificato che include indirizzo, importo e descrizione.
Ciò consente al wallet di compilare automaticamente i dati necessari e di mostrare all'utente una descrizione leggibile. Puoi scansionare il codice QR con un wallet Bitcoin per vedere ciò che compare ad Alice:


[[invoice-URI]]
.Il codice QR dell'ordine di pagamento codifica il seguente URI, definito in BIP21:
----
bitcoin:bc1qk2g6u8p4qm2s2lh3gts5cpt2mrv5skcuu7u3e4?amount=0.01577764&
label=Bob%27s%20Store&
message=Purchase%20at%20Bob%27s%20Store

Elementi dell'URI

Un indirizzo Bitcoin: "bc1qk2g6u8p4qm2s2lh3gts5cpt2mrv5skcuu7u3e4"
L'importo del pagamento: "0.01577764"
Un'etichetta per l'indirizzo del destinatario: "Bob's Store"
Una descrizione del pagamento: "Purchase at Bob's Store"
----

[TIP]
====
Prova a scansionarlo con il tuo wallet per vedere indirizzo e importo, MA NON INVIARE SOLDI.
====

Alice scansiona il codice con lo smartphone. Sullo schermo compare l'ordine di pagamento per l'importo corretto destinato a +Bob's Store+ e lei tocca Invia per autorizzarlo.
In pochi secondi, un tempo paragonabile all'autorizzazione di una carta di credito, Bob vede comparire la transazione nel sistema.





[NOTE]
====
La rete Bitcoin può gestire transazioni anche in valori frazionari, ad
esempio dal millibitcoin (1/1000 di bitcoin) fino a 1/100.000.000 di
bitcoin, noto come *satoshi*. Questo libro utilizza le stesse regole di
plurale adottate per il dollaro e per le altre valute tradizionali
quando ci si riferisce a importi superiori a un bitcoin e quando si usa
la notazione decimale, come "10 bitcoin" o "0,001 bitcoin". Le stesse
regole valgono anche per le altre unità contabili di bitcoin, come i
millibitcoin e i satoshi.
====

È possibile usare un blockchain explorer per esaminare i dati presenti sulla blockchain, come la https://oreil.ly/hAeyh[transazione] effettuata da Alice.

Nei capitoli successivi approfondiremo questa transazione: vedremo come il wallet di Alice l'ha costruita, come si è propagata sulla rete, come è stata verificata e infine come Bob potrà spendere l'importo ricevuto in transazioni successive.

=== Transazioni Bitcoin
Una transazione comunica alla rete che il proprietario di certi bitcoin ha autorizzato il trasferimento di quel valore a un altro. Il nuovo proprietario potrà a sua volta spenderli creando un'altra transazione diretta a un nuovo destinatario, e così via in una catena di proprietà.

==== Input e Output di una Transazione

Le transazioni si possono immaginare come righe di un registro a partita doppia. Ogni transazione è formata da due elementi principali: gli _input_ e gli _output_. Gli input indicano i fondi posseduti e da dove provengono, mentre gli output sono i destinatari che li riceveranno. Di solito la somma degli output è leggermente inferiore a quella degli input: la differenza è la _commissione_ incassata dal miner che include la transazione nella blockchain. La figura <<transaction-double-entry>> mostra una transazione come voce di registro.

La transazione contiene anche una prova di proprietà per ogni quantità di bitcoin spesa. Questa prova è una firma digitale del proprietario, che chiunque può verificare autonomamente. Nel sistema Bitcoin, spendere significa firmare una transazione che trasferisce valore da una transazione precedente a un nuovo proprietario identificato da un indirizzo Bitcoin.


[[transaction-double-entry]]
.Transazione come contabilità a partita doppia.
image::images/mbc3_0202.png["Transaction Double-Entry"]

==== Catene di Transazioni

Il pagamento di Alice al negozio di Bob utilizza come input l'output di una transazione precedente. Nel capitolo precedente Alice aveva ricevuto bitcoin dal suo amico Joe in cambio di contanti. Abbiamo etichettato quella transazione come _Transazione 1_ (Tx1) in <<transaction-chain>>.

La Tx1 ha inviato 0,001 bitcoin (100.000 satoshi) a un output bloccato con la chiave di Alice. La nuova transazione diretta al negozio di Bob (Tx2) spende proprio quell'output. Nella figura una freccia etichetta l'input come "Tx1:0". In una transazione reale questo riferimento sarebbe l'identificatore della transazione (txid), un valore di 32 byte con cui Alice ha ricevuto il denaro da Joe. L'indicazione ":0" specifica la posizione esatta dell'output in cui Alice ha ricevuto i bitcoin: in questo caso il primo output, posizione 0.

Nelle transazioni reali di Bitcoin il valore dell'input non viene riportato esplicitamente. Per conoscerlo il software segue il riferimento dell'input e risale all'output della transazione che si sta spendendo.

La Tx2 di Alice ha due nuovi output: uno di 75.000 satoshi per il podcast e un resto di 20.000 satoshi che torna a lei.


////
@startditaa
      Transaction 1             Tx2                   Tx3
     Inputs  Outputs         In     Out           In      Out
   +-------+---------+   +-------+--------+    +-------+--------+
   |       |         |   |       | cDDD   |    |       |        |
<--+ Tx0꞉0 | 100,000 |<--+ Tx1꞉0 | 20,000 |  +-+ Tx2꞉1 | 67,000 |
   |       |         |   |       |        |  | |       |        |
   +-------+---------+   +-------+--------+  | +-------+--------+
   |       | cDDD    |   |       |        |  | |       |        |
   |       | 500,000 |   |       | 75,000 |<-+ |       |        |
   |       |         |   |       |        |    |       |        |
   +-------+---------+   +-------+--------+    +-------+--------+
        Fee꞉ (unknown)           Fee꞉ 5,000            Fee꞉ 8,000
@endditaa
////

[[transaction-chain]]
.Una catena di transazioni, in cui l’output di una transazione diventa l’input di quella successiva.
image::images/mbc3_0203.png["Transaction chain"]

[TIP]
====
Le transazioni Bitcoin serializzate, ossia il formato con cui il software le invia, codificano il valore da trasferire in un numero intero espresso nell'unità minima registrata sulla blockchain. Quando Bitcoin fu creato, questa unità non aveva un nome e alcuni sviluppatori la chiamavano semplicemente "unità base". In seguito molti utenti hanno iniziato a chiamarla *satoshi* (sat) in onore del creatore di Bitcoin. In <<transaction-chain>> e in altre illustrazioni di questo libro utilizziamo valori in satoshi perché è l'unità adottata dal protocollo stesso.
====

==== Dare il resto

Oltre agli output che pagano il destinatario, molte transazioni prevedono un output di _resto_ che restituisce bitcoin a chi effettua il pagamento.

Ciò accade perché gli input delle transazioni, proprio come le banconote, non possono essere spesi parzialmente. Se compri un oggetto da 5 dollari ma paghi con una banconota da 20, ti aspetti 15 dollari di resto. Lo stesso vale per gli input Bitcoin: se vuoi spendere 5 bitcoin ma disponi solo di un input da 20, invierai 5 bitcoin al venditore e 15 di resto a te stesso, al netto della commissione di transazione.
Nel protocollo Bitcoin non c'è differenza tra un output di resto (e l'indirizzo a cui viene inviato, è chiamato _change address_, cioè indirizzo di resto) e un output di pagamento.

Per motivi di privacy il change address non coincide quasi mai con l'indirizzo di input e in genere è un nuovo indirizzo generato dal wallet. In situazioni ideali entrambi gli output usano indirizzi mai visti prima e risultano indistinguibili, impedendo di stabilire quali siano di resto e quali di pagamento. A scopo illustrativo abbiamo evidenziato gli output di resto in <<transaction-chain>>.

Non tutte le transazioni prevedono un output di resto. Quelle che ne sono prive si chiamano _transazioni senza resto_ (changeless transaction) e possono avere un solo output. Sono possibili solo quando la somma da inviare coincide quasi esattamente con gli input disponibili, meno la commissione. In <<transaction-chain>> vediamo Bob creare Tx3 come transazione senza resto che spende l'output ricevuto in Tx2.

==== Coin Selection

I diversi wallet adottano varie strategie per scegliere gli input da usare in un pagamento, in un processo chiamato _coin selection_.

Il wallet può aggregare molti input di piccole dimensioni oppure usarne uno solo di valore pari o superiore all'importo desiderato. Se gli input non corrispondono esattamente alla somma richiesta più la commissione, sarà necessario restituire del resto. Pensiamo a come gestiamo il contante: se usiamo sempre la banconota più grande, accumuliamo spiccioli; se invece paghiamo solo con spiccioli, ci restano banconote di grosso taglio. Di solito si trova un equilibrio e gli sviluppatori di wallet cercano di replicare lo stesso comportamento.

==== Forme comuni di Transazioni

La forma più frequente è il semplice pagamento con un input e due output, illustrato in <<transaction-common>>.

[[transazione-comune]]
.Il tipo di transazione più comune.
image::images/mbc3_0204.png["Common Transaction"]

Un'altra tipologia ricorrente è la _transazione di consolidamento_, che spende diversi input in un unico output (<<transaction-consolidating>>). È come cambiare molte monete e banconote con una singola banconota di taglio maggiore. Transazioni simili vengono a volte generate dai wallet o dalle aziende per raggruppare piccoli importi.

[[transaction-consolidating]]
.Transazione di consolidamento che aggrega i fondi.
image::images/mbc3_0205.png["Aggregating Transaction"]

Infine, con il _payment batching_ si possono inviare più output a destinatari diversi in un'unica transazione (<<transaction-distributing>>). Questa modalità è spesso adottata da aziende e organizzazioni per distribuire fondi, ad esempio per pagare gli stipendi a più dipendenti.
[[transaction-distributing]]
.Transazione che distribuisce fondi a più destinatari.
image::images/mbc3_0206.png["Distributing Transaction"]

=== Creare una transazione

Il wallet di Alice si occupa di scegliere gli input e creare gli output necessari per generare la transazione secondo le sue indicazioni. A lei basta indicare destinazione, importo e commissione; tutto il resto avviene in automatico. Se il wallet conosce già gli input che controlla può addirittura creare la transazione restando offline.

Così come possiamo compilare un assegno a casa e spedirlo in banca, la transazione non deve necessariamente essere costruita e firmata mentre si è connessi alla rete Bitcoin.

==== Prendere l'input giusto

Il wallet di Alice deve anzitutto individuare gli input in grado di coprire l'importo da inviare a Bob. In genere i wallet tengono traccia di tutti gli output disponibili per i propri indirizzi. Per questo il wallet di Alice conserva anche l'output della transazione con Joe, in cui scambiò contanti con bitcoin (vedi <<getting_first_bitcoin>>).

Un wallet che gira su un full node mantiene l'intero set degli output non spesi (UTXO) di ogni transazione confermata. Poiché però i full node richiedono molte risorse, molti wallet si appoggiano a client leggeri che registrano solo i UTXO dell'utente.

In questo caso quel singolo UTXO basta a pagare il podcast. Se non fosse sufficiente, il wallet di Alice dovrebbe combinare più UTXO di piccole dimensioni, un po' come cercare monete nel portafoglio, finché non si raggiunge l'importo necessario. In entrambi i casi potrebbe avanzare del resto, come vedremo nella sezione successiva durante la creazione degli output.

==== Creazione degli Output

L'output di una transazione è definito da uno script del tipo: "Questo output potrà essere speso da chi presenterà una firma della chiave corrispondente all'indirizzo di Bob". Poiché solo Bob possiede quelle chiavi nel suo wallet, soltanto lui potrà firmare e spendere l'output. Alice quindi lega il valore dell'output alla firma di Bob.

In altre parole Bob dovrà firmare l'output di Alice per dimostrarne la proprietà prima di spenderlo.

Poiché gli input di Alice superano il costo del podcast, la transazione include un secondo output di resto. Il wallet di Alice suddivide i fondi in due output: uno per Bob e uno che torna a lei, che potrà spendere in una transazione successiva.

Infine, per velocizzarne l'elaborazione, il wallet di Alice aggiunge una piccola commissione. Non è indicata esplicitamente: è la differenza tra la somma degli input e quella degli output. Il miner la incassa per includere la transazione nel blocco che verrà registrato sulla blockchain.

[[transaction-alice-url]]
[TIP]
====
Visualizza la https://oreil.ly/GwBq1[transazione di Alice al negozio di Bob].
====

==== Aggiungere la Transazione alla Blockchain

La transazione appena creata contiene tutto il necessario per dimostrare la proprietà dei fondi e trasferirli a Bob. Deve solo essere trasmessa alla rete Bitcoin, dove diventerà parte della blockchain. Nella prossima sezione vedremo come una transazione viene inclusa in un nuovo blocco e come quel blocco viene "minato". Infine scopriremo come, una volta aggiunto alla blockchain, il blocco ottenga progressivamente più fiducia con l'aggiunta di altri blocchi.
===== Trasmissione della Transazione

Poiché la transazione contiene tutte le informazioni necessarie, non importa come o da quale nodo venga inviata alla rete. Bitcoin è una rete peer-to-peer: ogni nodo si collega a vari altri nodi con l'obiettivo di diffondere transazioni e blocchi a tutti i partecipanti.

===== Come si propaga

I nodi della rete peer-to-peer sono programmi che possiedono la logica e i dati necessari a verificare la correttezza di ogni nuova transazione. Le connessioni tra i peer sono spesso rappresentate come archi in un grafo, e per questo i peer di Bitcoin vengono chiamati "nodi di verifica completa" o, più semplicemente, full nodes.

Il wallet di Alice può inviare la nuova transazione a qualsiasi nodo Bitcoin, con qualsiasi tipo di connessione: cablata, WiFi, mobile e così via. Può anche passarla ad altri programmi, come un block explorer, che la inoltreranno a un nodo. Non è necessario che il wallet di Alice sia collegato direttamente a quello di Bob o che usino la stessa connessione internet, anche se sarebbe possibile. Qualunque nodo che riceva per la prima volta una transazione valida la inoltrerà a tutti i nodi a cui è collegato, secondo la tecnica detta _gossiping_ (passaparola). In questo modo la transazione si diffonde rapidamente, raggiungendo la maggior parte dei nodi in pochi secondi.

===== Dal punto di vista di Bob

Se il wallet di Bob è collegato direttamente a quello di Alice potrebbe essere il primo a ricevere la transazione. Anche se Alice la inviasse tramite altri nodi, Bob la riceverebbe comunque in pochi secondi. Il wallet di Bob riconosce subito il pagamento perché contiene un output spendibile con le sue chiavi. L'applicazione può inoltre verificare da sola che la transazione sia strutturata correttamente e, se utilizza un proprio full node, controllare che spenda solo UTXO validi.

=== Mining di Bitcoin

La transazione di Alice è ora propagata sulla rete Bitcoin. Tuttavia, non diventa parte della _blockchain_ finché non viene inclusa in un blocco tramite un processo chiamato _mining_ e quel blocco non viene convalidato dai full nodes. Per una spiegazione dettagliata, vedi <<mining>>.

Il meccanismo che impedisce la contraffazione si fonda su un grande dispendio di calcolo. Le transazioni sono raggruppate in _blocchi_, ciascuno con un'intestazione minuscola che deve rispettare un formato molto preciso. Servono enormi risorse computazionali per crearla, ma solo un modesto sforzo per verificarla.

Il processo di mining svolge due funzioni fondamentali in Bitcoin:



[role="less_space pagebreak-before"]
* I miner possono ricevere la loro ricompensa solo se creano blocchi che rispettano tutte le _regole di consenso_ di Bitcoin. Per questo motivo sono incentivati a includere nei blocchi solo transazioni valide e a costruire su blocchi corretti. Gli utenti possono quindi assumere, se lo desiderano, che ogni transazione contenuta in un blocco sia valida.

* Il mining genera nuovi bitcoin in ogni blocco, in modo simile a una banca centrale che emette moneta. Tuttavia l'ammontare creato per blocco è limitato e diminuisce nel tempo secondo un programma prestabilito.

Il mining bilancia costi e ricompense. Consuma elettricità per risolvere un problema computazionale e il miner che trova la soluzione ottiene una _ricompensa_ in nuovi bitcoin più le commissioni di transazione. Tuttavia potrà incassarla solo se il blocco rispetta le regole di _consenso_ stabilite da Bitcoin. Questo equilibrio garantisce la sicurezza del sistema senza bisogno di un'autorità centrale.

Il mining funziona come una lotteria decentralizzata. Ogni miner crea il proprio biglietto generando un _blocco candidato_ con le transazioni che intende minare e alcuni campi di dati aggiuntivi.
Il miner applica al blocco candidato una funzione di _hash_ che mescola i dati producendo un risultato del tutto diverso. A parità di input l'output è sempre lo stesso, ma basta cambiare di poco l'input perché il risultato sia imprevedibile.
Se l'output della funzione di hash corrisponde a un modello stabilito dal protocollo, il miner vince la lotteria e il blocco viene accettato come valido. In caso contrario modifica leggermente il blocco candidato e riprova. All'epoca di questa stesura, in media un miner deve provare circa 168 miliardi di trilioni di blocchi candidati, e altrettante volte la funzione di hash, prima di trovare la combinazione vincente.

Quando si trova la combinazione vincente, chiunque può verificare il blocco eseguendo la funzione di hash una sola volta. Un blocco valido richiede quindi una grande quantità di lavoro per essere creato ma solo un minimo sforzo per essere verificato.
Questo semplice controllo dimostra in modo probabilistico che il lavoro è stato effettivamente svolto. Per questo i dati necessari a fornire questa prova--cioè il blocco stesso--sono definiti algoritmo _proof of work_ (PoW), ovvero algoritmo di _prova di lavoro_.

Le transazioni vengono aggiunte al nuovo blocco dando priorità a quelle con commissioni più alte e secondo altri criteri. Appena ricevono il blocco precedente, i miner iniziano subito a creare un nuovo blocco candidato collegato al precedente, lo riempiono di transazioni e calcolano il PoW per quel blocco.
Ogni miner inserisce nel blocco candidato una transazione speciale che invia al proprio indirizzo la ricompensa del blocco e tutte le commissioni. Se trova la soluzione valida incasserà la ricompensa quando il blocco verrà aggiunto alla blockchain e la transazione diventerà spendibile.
Chi partecipa a una mining pool imposta il software per creare blocchi candidati che assegnano la ricompensa a un indirizzo della pool. Da lì la ricompensa viene distribuita ai membri in proporzione al lavoro svolto.

La transazione di Alice, propagata nella rete, è finita nel pool delle transazioni non verificate. Un full node l'ha quindi validata e inserita in un blocco candidato.
Circa cinque minuti dopo un miner trova la soluzione valida e la comunica alla rete. Gli altri miner la verificano e avviano immediatamente un nuovo blocco.

Il blocco vincente con la transazione di Alice entra così a far parte della blockchain. Ogni blocco che include la transazione conta come una _conferma_ di quel pagamento. Una volta propagato quel blocco, per sostituirlo con una versione diversa (ad esempio una transazione che non paga Bob) servirebbe lo stesso lavoro necessario per creare un nuovo blocco da zero. Quando esistono blocchi alternativi, i full node scelgono la catena con il maggior lavoro complessivo (PoW), detta _best blockchain_. Perché l'intera rete accetti un blocco alternativo occorrerebbe minarne un altro sopra di esso.
In teoria i miner potrebbero collaborare con Alice per creare una versione alternativa della transazione che non paghi Bob, magari in cambio di parte del denaro. Ma dovrebbero produrre due nuovi blocchi, mentre i miner onesti ne generano uno solo e incassano tutte le commissioni oltre alla ricompensa del blocco. Poiché il costo della frode supererebbe i benefici, è improbabile che una transazione confermata venga alterata. Bob può quindi ritenere affidabile il pagamento di Alice.

Circa 19 minuti dopo un altro miner produce un nuovo blocco. Poiché questo si basa su quello contenente la transazione di Alice (fornendo così due conferme), ora la transazione potrebbe essere modificata solo minando due blocchi alternativi e un terzo blocco sopra di essi, per un totale di tre blocchi qualora Alice volesse riprendersi il denaro inviato a Bob.
Ogni blocco estratto sopra quello con la transazione di Alice costituisce una conferma in più. Con l'accumularsi dei blocchi diventa sempre più arduo annullare la transazione, e Bob può sentirsi sempre più sicuro del pagamento ricevuto.

In <<block-alice1>> è visibile il blocco che contiene la transazione di Alice. Sotto di esso si susseguono centinaia di migliaia di blocchi collegati in una catena fino al blocco n.0, il _genesis block_. Con il passare del tempo, man mano che cresce l'"altezza" dei nuovi blocchi, aumenta anche la difficoltà di calcolo dell'intera catena.
Per convenzione, un blocco con più di sei conferme è ritenuto molto difficile da modificare perché bisognerebbe ricalcolare sei blocchi più uno nuovo. Approfondiremo il mining e il modo in cui accresce la fiducia in <<mining>>.

[[block-alice1]]
.La transazione di Alice inclusa in un blocco.
image::images/mbc3_0207.png["Alice's transaction included in a block"]

[role="less_space pagebreak-before"]
=== Spendere la Transazione

Ora che la transazione di Alice è stata incorporata in un blocco è visibile a tutte le applicazioni Bitcoin. Ogni full node può verificarne l'esattezza e la spendibilità. I full node controllano ogni trasferimento di fondi, dalla prima generazione in un blocco fino a ogni passaggio successivo, compreso quello all'indirizzo di Bob. I client leggeri possono verificare solo in parte, controllando che la transazione sia presente nella blockchain e che siano stati minati vari blocchi successivi. In questo modo si ha la certezza che i miner abbiano investito uno sforzo significativo per registrarla (vedi <<spv_nodes>>).

Bob può ora spendere l'output ricevuto. Per esempio potrebbe pagare un appaltatore o un fornitore trasferendo il valore del pagamento di Alice a nuovi destinatari. Man mano che Bob spende i pagamenti ricevuti da Alice e dagli altri clienti, la catena di transazioni si allunga. Supponiamo che Bob paghi il suo web designer Gopesh per una nuova pagina del sito: la catena apparirà come in <<block-alice2>>.

[[block-alice2]]
.La transazione di Alice come parte di una catena da Joe a Gopesh.
image::images/mbc3_0208.png["Alice's transaction as part of a transaction chain"]

In questo capitolo abbiamo visto come le transazioni creano una catena che trasferisce valore da un proprietario all’altro. Abbiamo inoltre seguito la transazione di Alice dal momento in cui è stata creata nel suo wallet, passando attraverso la rete Bitcoin, fino ai miner che l’hanno registrata sulla blockchain. Nel resto di questo libro esamineremo nel dettaglio le tecnologie alla base di wallet, indirizzi, firme, transazioni, della rete e, infine, del mining.
